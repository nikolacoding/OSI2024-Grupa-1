**Sistem za upravljanje korisničkom podrškom** omogućava uspostavljanje efikasne korisničke podrške za korisnike raznih usluga koristeći sve popularniji pristup kreiranja virtuelnih tiketa koje preuzimaju operateri, čime se započinje razmjena između korisnika i operatera koja traje sve dok se problem korisnika ne riješi, nakon čega se tiket zatvara i operater preuzima sljedeći. Opseg primjene ovakvog sistema ne poznaje granice i viđa se njegova sve češća upotreba u svim sferama usluga, od telekom operatera do online trgovine. Sistem, kao što je i ideja, je namjenjen za upotrebu kao pomoćni sistem uz neku glavnu uslugu, jer bez usluge neće ni biti potrebe za korisničkom podrškom. 

Sistem je u izvornom obliku po prirodi neutralan, odnosno takav da se može koristiti za bilo koju uslugu i u njegov korisnički interfejs u izvornoj verziji nije strogo ugrađena bilo kakva referenca na bilo kakvu konkretnu uslugu uz koju bi se on mogao ili trebao dostaviti. Sistem se sastoji iz tri disjunktna softverska rješenja, po jedno za korisnike, operatere i administraciju respektivno. 

**Program za klijente** predstavlja softver koji je funkcionalno najviše ograničen ali istovremeno najpregledniji i najjednostavniji za upotrebu. Klijentima se omogućava prije svega prijava koristeći podatke koje dodjeljuje administrator. Slijedi mogućnost kreiranja tiketa sa određenim zahtjevom i opisom potencijalnog problema, a zatim pregled i status datog tiketa, kao i slanje dodatnih informacija operateru u slučaju da operater vrati tiket korisniku. 

**Program za operatere** koriste operateri u svrhu rada sa tiketima i rješavanja problema zbog kojih su tiketi kreirani. Operater se prije svega prijavljuje na svoj nalog, te mu se potom u okviru radnog vremena dodjeljuju tiketi čije stanje on mijenja kroz rad. Svakom prijavljenom operateru se tiketi dodjeljuju ravnomjerno tako da niti jedan od njih nije značajno više ili manje opterećen od drugih. 

**Program za administraciju** predstavlja podrazumijevanu granu sistema koja se prvobitno dostavlja u obliku jedinstvenog administratorskog naloga, te odatle administracija uspostavlja ostatak sistema. Uspostavljanje sistema podrazumijeva dodjelu imena firme ili usluge za koju se sistem koristi, kreiranje naloga za korisnike, operatere i dodatnih administratorskih naloga. Razlikujemo besplatnu i komercijalnu verziju sistema, gdje je besplatna ograničena na jedinstveni administratorski nalog i dva operaterska, dok komercijalna nema ograničenja. U toku rada, administracija ima pregled svih aktivnih operatera, svih aktivnih i zatvorneih tiketa, istorije rada pojedinih operatera, statistike kroz određene vremenske periode i drugo. Dodatno, administracija ima pravo da „na silu“ mijenja statuse tiketa u bilo kom smjeru i da zaobiđe direktive samih operatera, što bi se koristilo protiv zloupotrebe ili u svrhe obuke. 

Pomenuti statusi tiketa su jedinstvenog naziva u sve tri grane sistema i karakterišu se na sljedeći način: - „otvoren“ – klijent je kreirao tiket, čeka se dodjela operateru - „dodijeljen operateru“ – operater je dobio tiket, čeka se izrada - „u izradi“ – operater je u procesu rješavanja problema sa tiketa - „vraćen klijentu“ – operater zahtijeva dodatne informacije od klijenta - „zatvoren“ – problem iza tiketa je riješen, tiket se zatvara i arhivira Nalozi se kreiraju sa šablonski-generisanim korisničkim imenom u skladu sa punim imenom i prezimenom namjenske osobe i jednokratnom lozinkom. Ovi podaci se potom dodjeljuju tim osobama, te se pri prijavi na sistem od njih, prije početka bilo kakvog rada, zahtijeva unos nove lozinke koja se prepisuje preko jednokratne i čuva kao zvanična lozinka. Lozinku je dozvoljeno po potrebi ponovo promijeniti u podešavanjima naloga.
